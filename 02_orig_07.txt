At ille per quadrāgintā et duōs annōs ambulāvit per Āfricam, et vēnērunt ad ārās Filistīnōrum per lacum Salīnārum et vēnērunt inter Rusicadam et montēs Azāriae et vēnērunt per flūmen Malvam et trānsiērunt per Maritāniam ad columnās Herculis et nāvigāvērunt Tyrrēnum mare et pervēnērunt ad Hispāniam usque et ibi habitāvērunt per multōs annōs et crēvērunt et multiplicātī sunt nimis et gēns illōrum multiplicāta est nimis. et posteā vēnērunt ad Hiberniam post mīlle et duōs annōs, postquam mersī sunt Aegyptiī in rubrum mare, et ad regiōnēs Dariēta, in tempore, quō rēgnābat Brūtus apud Rōmānōs, ā quō cōnsulēs esse coepērunt, deinde tribūnī plēbis ac dictātōrēs. et cōnsulēs rūrsum rem pūblicam obtinuērunt per annōs 447, quae prius rēgia dignitāte damnātā fuerat.

Brittōnēs vēnērunt in tertiā aetāte mundī ad Brittanniam; Scottī autem in quārta obtinuērunt Hiberniam. Scottī autem, quī sunt in occidente, et Pictī dē aquilōne pugnābant ūnanimiter et ūnō impetū contrā Brittōnēs indēsinenter, quia sine armīs ūtēbantur Brittōnēs. et post multum intervāllum temporis Rōmānī monarchiam tōtīus mundī obtinuērunt.
