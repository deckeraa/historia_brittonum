Postquam autem vēnissent ciulae, fēcit Hencgistus convīvium Guorthigirnō et mīlitibus suīs et interpretī suō, quī vocātur Ceretic et puellam iussit ministrāre illīs vīnum et siceram et inēbriātī sunt et saturātī sunt nimis. Illīs autem bibentibus intrāvit Satanās in corde Guorthigirnī, ut amāret puellam, et postulāvit eam ā patre suō per interpretem suum et dīxit: omne quod postulās ā mē impetrābis, licet dīmidium rēgnī meī. Et Hencgistus, initō cōnsilium cum suīs seniōribus, quī vēnērunt sēcum dē īnsulā Oghgul, quid peterent rēgī prō puellā, ūnum cōnsilium cum illīs omnibus fuit, ut peterent regiōnem, quae in linguā eōrum vocātur Canturguoralen, in nostrā autem Chent. Et dedit illīs Guoyrancgōnō rēgnante in Cantia et īnscius erat, quia rēgnum ipsīus trādēbātur pāgānīs et ipse sōlus in potestātem illōrum clam darī, et sīc data est puella illī in coniugium et dormīvit cum eā et amāvit eam valdē.
