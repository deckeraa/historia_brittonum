7 Brittannia īnsula ā quōdam Brūtō cōnsule Rōmānō dicta. Haec cōnsurgit ab āfricō boreālī ad occidentem versus: 800 in longitūdine milium, 200 in lātitūdine spatium habet. in ea sunt vīgintī octo cīvitātēs et innumerābilia prōmontoria cum innumerīs castellīs ex lapidibus et latere fabricātīs et in eā habitant quattuor gentēs Scottī Pictī Saxonēs atque Brittōnēs.

8 Trēs magnās īnsulās habet, quārum ūna vergit contrā Armoriācās et vocātur īnsula Gueith: secunda sita est in umbilīcō maris inter Hiberniam et Brittanniam et vocātur nōmen eius Euboniā, id est Manau: alia sita est in extrēmō līmite orbis Brittanniae ultrā Pictōs et vocātur Orc. Sīc in prōverbiō antīquō dīcitur, quandō dē iūdicibus vel rēgibus sermō fit: 'iūdicāvit Brittanniam cum tribus īnsulīs'.


