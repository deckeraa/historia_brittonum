11 Aenēās autem rēgnāvit tribus annīs apud Latīnōs. Ascanius rēgnāvit annīs 37, post quem Silvius Aenēae fīlius rēgnāvit annīs 12, Postumus annīs trīgintā novem, ā quō Albānōrum rēgēs Silviī appellātī sunt, cuius frāter erat Brittō. quandō rēgnābat Brittō in Brittannīā, Helī sacerdōs iūdicābat in Isrāhēl et tunc arca testāmentī ab aliēnigenīs possidēbātur. Postumus frāter eius apud Latīnōs rēgnābat.

12 Post intervāllum multōrum annōrum nōn minus 800 Pictī vēnērunt et occupāvērunt īnsulās, quae vocantur Orcadēs, et posteā ex īnsulīs vastāvērunt regiōnēs multās et occupāvērunt eās in sinistrālī plāgā Brittanniae, et maneant ibi tertiam partem Brittanniae tenentēs usque in hodiernum diem.

