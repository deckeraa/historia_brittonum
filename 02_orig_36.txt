At ille asseruit: in mediō eōrum tentōrium est, sēparāte ea et sīc inveniētis. et rēx sēparārī iussit et sīc inventum est tentōrium complicātum, sīcut dīxerat. Et iterum interrogāvit magōs eius: quid in mediō tentōriī est? Et iam nunc nārrātē, et nōn potuērunt scīre. At ille revēlāvit: duo vermēs in eō sunt, ūnus albus et ūnus rūfus; tentōrium expandite. Et extendērunt et due vermēs dormientēs inventī sunt. Et dīxit puer: expectātē et cōnsīderātē quid facient vermēs; et coepērunt vermēs, ut alter alterum expelleret, alius autem scapulās suās pōnēbat, ut eum usque ad dīmidium tentōriī expelleret, et sīc faciēbant tribus vicibus: tamen tandem īnfirmior vidēbātur vermis rūfus et posteā fortior albō fuit et extrā fīnem tentōriī expulit; tunc alter alterum secūtus trāns stāgnum est et in tentōrium ēvānuit. Et puer ad magōs refert: quid significat mīrābile hoc signum, quod factum est in tentōriō? Et illī prōferunt: nescīmus. Et puer respondit: ēn revēlātum est mihi hoc mystērium et ego vōbīs prōpalābō. 
