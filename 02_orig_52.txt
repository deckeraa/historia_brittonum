IV. ARTHVRIĀNA

56 In illō tempore Saxonēs invalēscēbant in multitūdine et crēscēbant in Brittannīā. Mortuō autem Hengistō Octhā fīlius eius trānsīvit dē sinistrālī parte Britanniae ad rēgnum Cantōrum et dē ipsō ortī sunt rēgēs Cantōrum. Tunc Arthur pugnābat contrā illōs in illīs diēbus cum rēgibus Brittonum, sed ipse erat dux bellōrum. Prīmum bellum fuit in ōstium flūminis quod dīcitur Glein. Secundum et tertium et quārtum et quīntum super aliud flūmen, quod dīcitur Dubglās et est in regiōne Linnuis. Sextum bellum super flūmen, quod vocātur Bassās. Septimum fuit bellum in silvā Celidōnis, id est Cat Coit Celidōn. Octāvum fuit bellum in castellō Guinnion, in quō Arthur portāvit imāginem Sānctae Mariae perpetuae virginis super humerōs suōs et pāgānī versī sunt in fugam in illō diē et caedēs magna fuit super illōs per virtūtem Dominī nostrī Iēsu Chrīstī et per virtūtem Sānctae Mariae genetrīcis eius.
