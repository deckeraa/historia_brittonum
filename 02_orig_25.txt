34 Solitō ex mōre suprādictus adfuit servus et dīxit illī sānctus Germānus: cavē, nē ūnus homō maneat dē hominibus tuīs in istā nocte in arce. Et ipse reversus est in arcem et dēdūxit fīliōs suōs, quōrum numerus erat novem, et ipsī ad suprā dictum hospitium cum ipsō reversī sunt. Et praecēpit sānctus Germānus manēre eōs ieiūnōs et clausīs iānuīs dīxit: vigilantēs ēstote et sī quid ēvēnerit in arce, nōlīte aspicere, sed ōrāte indēsinenter et ad Deum vestrum clāmāte. Et post modicum intervāllum noctis ignis dē caelō cecidit et combussit arcem et omnēs hominēs, quī cum tyrannō erant, et nusquam appāruērunt usque in hodiernum diem, et arx nōn aedificāta est usque hodiē.
