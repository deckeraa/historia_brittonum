27 Septimus imperātor rēgnāvit in Brittannīā Maximiānus. Ipse perrēxit cum omnibus mīlitibus Brittōnum ā Brittannīā et occīdit Grātiānum rēgem Rōmānōrum et imperium tenuit tōtīus Eurōpae et nōluit dīmittere mīlitēs, quī perrēxērunt cum eō, ad Brittanniam ad uxōrēs suās et ad fīliōs suōs et ad possessiōnēs suās, sed dēdit illīs multās regiōnēs ā stāgnō quod est super verticem Montis Iovis usque ad cīvitātem, quae vocātur cant Guic, et usque ad cumulum occidentālem, id est, Cruc Ochidient. Hī sunt Brittōnēs Armorīcī et numquam reversī sunt hūc usque in hodiernum diem. Propter hōc Brittannia occupāta est ab extrāneīs gentibus et cīvēs expulsī sunt, usque dum deus auxilium dederit illīs.

In veterī trāditiōne seniōrum nostrōrum septem imperātōrēs fuērunt ā Rōmānīs in Brittannīā: Rōmānī autem dīcunt novem. Octāvus fuit alius Sevērus, quī aliquandō in Brittannī manēbat, aliquandō ad Rōmam ībat et ibi dēfūnctus est. Nōnus fuit Cōnstantius. Ipse rēgnāvit sexdecim annīs in Brittannīā et in sextodecīmō annō imperiī suī obiit in Brittannīā.
