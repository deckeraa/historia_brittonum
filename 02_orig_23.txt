Dum ipsī expectārent iānuatōrem, ut nūntiāret illīs sermōnem tyrannī, diēs dēclīnābat ad vesperum et nox appropinquābat et nesciērunt, quō īrent. Inter ea venit ūnus dē servīs rēgis ē mediō urbis et inclīnāvit sē ante virum deī et nūntiāvit illīs omnia verba tyrannī et invītāvit illōs ad casam suam et exiērunt cum eō et benignē suscēpit eōs. Et ille nihil habēbat dē omnibus generibus iūmentōrum exceptā ūna vacca cum vitulō, et occīdit vitulum et coxit et posuit ante illōs. Et praecēpit sānctus Germānus, ut nōn cōnfringerētur os dē ossibus eius et sīc factum est et in crāstinō vitulus inventus est ante mātrem suam sānus et vīvus incolumīsque.
