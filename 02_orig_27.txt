36 Factum est autem postquam mētātī sunt Saxonēs in suprā dicta īnsula Tanet, prōmīsit rēx suprā dictus darī illīs vīctum et vestīmentum absque dēfectiōne; et placuit illīs, et ipsī prōmīsērunt expugnāre inimīcōs eius fortiter. At illī barbarī cum multiplicātī essent numerō, nōn potuērunt Brittōnēs cibāre illōs. Cum postulārent cibum et vestīmentum, sīcut prōmissum erat illīs, dīxērunt Brittōnēs: nōn possumus dare vōbīs cibum et vestīmentum, quia numerus vester multiplicātus est, sed recēdite ā nōbīs, quia auxiliō vestrō nōn indigēmus. Et ipsī cōnsilium fēcērunt cum maiōribus suīs, ut pācem disrumperent.
