66 Ā mundī prīncipiō usque ad Cōnstantīnum et Rūfum quīnque mīlia sexcentī quīnquāgintā octo annī reperiuntur.

Item ā duōbus Geminīs Rūfō et Rubelīō usque in Stillitīonem cōnsulem trecentī septuāgintā trēs annī sunt.

Item ā Stillitiōne usque ad Valentīniānum fīlium Placidae et rēgnum Guorthigirnī vīgintī octo annī.

Et ā rēgnō Guorthigirnī usque ad discordiam Guitolīnī et Ambrosiī annī sunt duodecim, quod est Guoloppum; id est Catguoloph. Guorthigirnus autem tenuit imperium in Brittannīā Theodosīō et Valentīniānō cōnsulibus et in quārtō annō rēgnī suī Saxonēs ad Brittanniam vēnērunt Fēlīce et Taurō cōnsulibus quadringentēsimō annō ab incarnātiōne dominī nostrī Iēsu Chrīstī.

Ab annō, quō Saxonēs vēnērunt in Brittanniam et ā Guorthigirnō susceptī sunt, usque ad Decium et Valeriānum annī sunt sexāgintā novem.
