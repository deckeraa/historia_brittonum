19 Rōmānī autem, dum acciperent dominium tōtīus mundī, ac Brittannōs mīsērunt lēgātōs, ut obsidēs et cēnsum acciperent ab illīs, sīcut accipiēbant ab ūniversīs regiōnibus et īnsulīs. Brittannī autem, cum essent tyrannī et tumidī, lēgātiōnem Rōmānōrum contempsērunt. Tunc Iūlius Caesar, cum accēpisset singulāre imperium prīmus et obtinuisset, īrātus est valdē et venit ad Brittanniam cum sexāgintā ciulīs et tenuit in ōstium Tamesis, in quō naufragium perpessae sunt nāvēs illīus, dum ipse pugnābat apud Dolobellum, quī erat prōcōnsul rēgī Brittannīcō, quī et ipse Bellīnus vocābātur, et fīlius erat Minocannī, quī occupāvit omnēs īnsulās Tyrrēnī maris et Iūlius reversus est sine victōriā caesīs mīlitibus et frāctīs nāvibus.
