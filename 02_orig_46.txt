III. VĪTA PATRICIĪ

Sānctus Patricius erat in illō tempore captīvus apud Scottōs et dominus illīus nōminābātur Milchu et porcārius cum illō erat et in septimō decimō annō aetātis suae reversus est dē captīvitāte et nūtū deī ērudītus est posteā in sacrīs litterīs et ad Rōmam usque pervēnit et per longum spatium mānsit ibīdem. Ad lēgandum et ad scrūtanda mystēria deī et sānctārum scrīptūrārum librōs percurrit. Nam cum ibi īsset per annōs septem, missus est Palladius epīscopus prīmitus ā Caelestīnō epīscopō et pāpā Rōmae ad Scottōs in Chrīstum convertendōs; sed prohibuit illum deus per quāsdam tempestātēs, quia nēmō potest accipere quicquam dē terrā, nisi dē caelō datum fuerit illī dēsuper. Et profectus est ille Palladius dē Hiberniā et pervēnit ad Brittanniam et ibi dēfūnctus est in terrā Pictōrum.
