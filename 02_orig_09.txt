17 Aliud experīmentum invēnī dē istō Brūtō ex veteribus librīs veterum nostrōrum. Trēs fīliī Noē dīvīsērunt orbem in trēs partēs post dīluvium. Sem in Asiā, Cham in Āfricā, Iafeth in Eurōpā dīlātāvērunt terminōs suōs. prīmus homō venit ad Eurōpam dē genere Iafeth Alānus cum tribus fīliīs suīs, quōrum nōmina sunt Hessitīō, Armenōn, Negue. Hessītiō autem habuit fīliōs quattuor: hī sunt Francus, Rōmānus, Brittō, Albānus. Armenon autem habuit quīnque fīliōs: Gothus, Valagothus, Gebidus, Burgundus, Longobardus. Negue autem habuit trēs fīliōs: Vandalus, Saxō, Boguarus. ab Hisitīōne autem ortae sunt quattuor gentēs Francī, Latīnī, Albānī et Brittī. ab Armēnōne autem quīnque: Gothī, Valagothī, Gebidī, Burgundī, Longobardī. ā Neguīō vērō quattuor Boguāriī, Vandalī, Saxonēs et Turingī. istae autem gentēs subdīvīsae sunt per tōtam Eurōpam. Alānus autem, ut aiunt, fīlius fuit Fetebir, fīliī Ougomun, fīliī Thōī, fīliī Boib, fīliī Simeōn, fīliī Mair, fīliī Ethach, fīliī Aurthach, fīliī Echthet, fīliī Oth, fīliī Abir, fīliī Ra, fīliī Ezra, fīliī Izrau, fīliī Baath, fīliī Iobaath, fīliī Iovan, fīliī Iafeth, fīliī Noe, fīliī Lamech, fīliī Matusalae, fīliī Enoch, fīliī Iareth, fīliī Malalehēl, fīliī Cainan, fīliī Ēnōs, fīliī Seth, fīliī Adam, fīliī deī vīvī. Hanc perītiam invēnī ex trāditiōne veterum.
