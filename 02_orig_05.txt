13 Novissime autem Scottī vēnērunt ā partibus Hispāniae ad Hiberniam. Prīmus autem venit Partholomus cum mīlle hominibus dē virīs et mulieribus et crēvērunt usque ad quattuor mīlia hominum et venit mortālitās super eōs et in ūnā septimānā omnēs periērunt et nōn remānsit ex illīs etiam ūnus. Secundus venit ad Hiberniam Nimeth fīlius quīdam Agnōminis, quī fertur nāvigāsse super mare annum et dīmidium et posteā tenuit portum in Hiberniā frāctīs nāvibus eius et mānsit ibīdem per multōs annōs et iterum nāvigāvit cum suīs et ad Hispāniam reversus est. Et posteā vēnērunt trēs fīliī mīlitis Hispāniae cum trīgintā ciulīs apud illōs et cum trīgintā coniugibus in ūnāquāque ciulā et mānsērunt ibi per spatium ūnīus annī. Et posteā cōnspiciunt turrim vitream in mediō marī et hominēs cōnspiciēbant super turrim et quaerēbant loquī ad illōs et numquam respondēbant et ipsī ūnō annō ad oppugnātiōnem turris properāvērunt cum omnibus ciulīs suīs et cum omnibus mulieribus exceptā ūnā ciulā, quae cōnfrācta est naufragiō, in quā erant virī trīgintā totidemque mulierēs. Et aliae nāvēs nāvigāvērunt ad expugnandam turrim, et dum omnēs dēscenderant in lītore, quod erat circā turrim, operuit illōs mare et dēmersī sunt et nōn ēvāsit ūnus ex illīs. Et dē familiā illīus ciulae, quae relicta est propter frāctiōnem, tōta Hibernia implēta est usque in hodiernum diem. Et posteā vēnērunt paulātim ā partibus Hispāniae et tenuērunt regiōnēs plūrimās.
