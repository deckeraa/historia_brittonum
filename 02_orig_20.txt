30 Tribus vicibus occīsī sunt ducēs Rōmānōrum ā Brittannīs. Brittōnēs autem dum anxiēbantur ā barbarōrum gentibus, id est Scottōrum et Pictōrum, flāgitābant auxilium Rōmānōrum, et dum lēgātī mittēbantur cum magnō lūctū et cum sablōnibus super capita sua intrābant et portābant magna mūnera sēcum cōnsulibus Rōmānōrum prō admissō scelere occīsiōnis ducum et suscipiēbant cōnsulēs grāta dōna ab illīs, et prōmittēbant cum iūrāmentō accipere iugum Rōmānicī iūris, licet dūrum fuisset.

Et Rōmānī vēnērunt cum maximō exercitū ad auxilium eōrum et posuērunt imperātōrēs in Brittannīā et compositō imperātōre cum ducibus revertēbantur exercitū ad Rōmam usque, et sīc alternātim per 348 annōs faciēbant. Brittōnēs autem propter gravitātem imperiī occīdēbant ducēs Rōmānōrum et auxilium posteā petēbant. Rōmānī autem ad imperium auxiliumque et ad vindicandum veniēbant et spoliātā Brittannīā aurō argentōque cum aere et omnī pretiōsa veste et melle cum magnō triumphō revertēbantur.
