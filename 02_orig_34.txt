41 Et ipse lēgātōs ex cōnsiliō magōrum per ūniversam Brittanniam mīsit, utrum īnfantem sine patre invenīrent. Et lūstrandō omnēs prōvinciās regiōnēsque plūrimās vēnēre ad campum Ellētī, quī est in regiōne, quae vocātur Gleguissing, et pilae lūdum faciēbant puerī. Et ecce duo inter sē lītigābant, et dīxit alter alterī: ō homō sine patre, bonum nōn habēbis. At illī dē puerō ad puerōs dīligenter percūnctābantur, et cūnctantēs mātrem, sī patrem habēret. Illa negāvit et dīxit: nesciō quōmodo in uterō meō conceptus est, sed ūnum sciō, quia virum nōn cognōvī umquam, et iūrāvit illīs patrem nōn habēre. Et illī eum sēcum dūxēre usque ad Guorthigirnum rēgem et eum īnsinuāvērunt regī.
