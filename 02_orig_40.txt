45 At barbarī reversī sunt magnō opere, cum Guorthigirnis amīcus illīs erat propter uxōrem suam et nūllus illōs abigere audācter valuit, quia nōn dē virtūte suā Brittanniam occupāvērunt, sed dē nūtū deī. Contrā voluntātem deī quis resistere poterit et nitātus? Sed quōmodo voluit dominus fēcit et ipse omnēs gentēs regit et gubernat.

Factum est autem post mortem Guorthemir rēgis Guorthigirnī fīliī et post reversiōnem Hengistī cum suīs turbīs cōnsilium fallāx hortātī sunt, ut dolum Guorthigirnī cum exercitū suō facerent. At illī lēgātōs, ut impetrārent pācem, mīsērunt, ut perpetuā amīcitiā inter illōs fieret. At ille Guorthegirnus cum suīs maiōribus nātū cōnsilium fēcērunt et scrūtātī sunt, quid facerent; tandem ūnum cōnsilium cum omnibus fuit, ut pācem facerent, et lēgātī eōrum reversī sunt et posteā conventum addūxērunt, ut ex utrāque parte Brittonēs et Saxonēs in ūnum sine armīs convenīrent, ut firma amīcitia esset.
