47 Sānctus vērō Germānus Guorthigirnō praedicābat, ut ad dominum suum converteret et ab illicitā coniūnctiōne sē sēparāret; et ille usque ad regiōnem, quae ā nōmine suō accēpit nōmen Guorthigirniaun, miserābiliter effūgit, ut ibi cum uxōribus suīs latēret. Et sānctus Germānus post illum secūtus est cum omnī clērō Brittonum et ibi quadrāgintā diēbus et quadrāgintā noctibus mānsit et super petram ōrābat et diē noctūque stābat. Et iterum Guorthigirnus usque ad arcem Guorthigirnī, quae est in regiōne Demetōrum iuxtā flūmen Teibī, ignōminiōsē abscessit. Et solitō mōre sānctus Germānus eum secūtus est et ibi ieiūnus cum omnī clērō tribus diēbus totidemque noctibus causāliter mānsit et in quārtā nocte arx tōta mediae circā noctīs hōram per ignem missum dē caelō ex imprōvīsō cecidit ārdente igne caelestī; et Guorthigirnus cum omnibus, quī cum eō erant, et cum uxōribus suīs dēfēcit. Hic est fīnis Guorthigirnī, ut in librō beātī Germānī repperī. Aliī autem aliter dīxērunt.
