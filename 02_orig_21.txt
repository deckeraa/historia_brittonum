31 Factum est suprā dictum bellum, quod fuit inter Brittōnēs et Rōmānōs, quandō ducēs illōrum occīsī sunt, et occīsiōnem Maximī tyrannī trānsāctōque Rōmānōrum imperiō in Brittannīā per quadrāgintā annōs fuērunt sub metū. Guorthigirnus rēgnāvit in Brittannīā et dum ipse rēgnābat, urgēbātur ā metū Pictōrum Scottōrumque et ā Rōmānicō impetū nec nōn et ā timōre Ambrosiī. Intereā vēnērunt trēs ciulae ā Germāniā expulsae in exiliō, in quibus erant Hors et Hengīst, quī et ipsī frātrēs erant, fīliī Guictglis, fīliī Guigtā, fīliī Guecthā, fīliī VVoden, fīliī Frealaf, fīliī Fredulf, fīliī Fīnn, fīliī Fodepald, fīliī Geta, quī fuit, ut aiunt, fīlius deī. Nōn ipse est deus deōrum, āmēn, deus exercituum, sed ūnus est ab īdōlīs eōrum, quod ipsī colēbant.

Guorthigirnus suscēpit eōs benignē et trādidit eīs īnsulam, quae in linguā eōrum vocātur Tanet, Brittannīcō sermōne Ruoihm. Rēgnante Grātiānō secundō cum. Equitiō Saxonēs ā Guorthigirnō susceptī sunt annō 347 post passiōnem Chrīstī.
