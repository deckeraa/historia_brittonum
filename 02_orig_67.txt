70 Est aliud mīrābile in regiōne Cinlipiūc. Est ibi fōns nōmine Finnaun Guur Helic; nōn fluit rīvus ex eō neque in eō. Vādunt hominēs piscārī ad fontem, aliī vādunt in fontem ad partem orientis et dēdūcunt piscēs ex eā parte, aliī ad dextram, aliī ad sinistram, ad occidentamque, et trahuntur piscēs ex eā parte. Et aliud genus piscium trahitur ex omnibus partibus. Magnum mīrābile piscēs invenīrī in fonte, dum nōn flūmen fluit in eō neque ex eō, et in eō inveniuntur quattuor genera piscium et nōn est dē magnitūdine neque dē profunditāte. Profunditās illīus usque genua, vīgintī pedēs sunt in longitūdīne et lātitūdine, rīpās altās habet ex omnī parte.

Iuxtā flūmen, quod vocātur Guoy, pōma inveniuntur super fraxinum in prōclīvō saltus, quī est prope ōstiō flūminis.

Est aliud mīrābile in regiōne quae vocātur Guent. Est ibi fovea, ā quā ventus īnflat per omne tempus sine intermissiōne, et quandō nōn flat ventus in tempore aestātis, dē illā foveā incessanter flat, ut nēmō possit sustinēre neque ante foveae profunditātem. Et vocātur nōmen eius Vith Guint Brittannīcō sermōne, Latīnē autem flātiō ventī. Magnum mīrābile est ventus dē terrā flāre.
