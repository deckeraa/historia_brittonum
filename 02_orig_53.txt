Nōnum bellum gestum est in urbe Legiōnis. Decimum gessit bellum in lītore flūminis, quod vocātur Tribruit. Ūndecimum factum est bellum in monte, quī dīcitur Agned. Duodecimum fuit bellum in monte Badōnis, in quō corruērunt in ūnō diē nōngentī sexāgintā virī dē ūnō impetū Arthur; et nēmō prōstrāvit eōs nisi ipse sōlus, et in omnibus bellīs victor extitit. Et ipsī, dum in omnibus bellīs prōsternēbantur, auxilium ā Germāniā petēbant et augēbantur multipliciter sine intermissiōne et rēgēs ā Germāniā dēdūcēbant, ut rēgnārent super illōs in Brittannīā usque ad tempus quō Īdā rēgnāvit, quī fuit Eobba fīlius. Ipse fuit prīmus rēx in Beornīcā.
