65 Tunc reddidit Osguid omnēs dīvitiās, quae erant cum eō in urbe, usque in manū Pendae et Penda distribuit ea rēgibus Brittonum, id est Atbret Iudeu. Sōlus autem Catgabail rēx Guenedōtae regiōnis cum exercitū suō ēvāsit dē nocte cōnsurgēns, quāpropter vocātus est Catgabail Catguommed. Ecgfrid fīlius Osbiū rēgnāvit novem annīs. In tempore illīus sānctus Cudbert epīscopus obiit in īnsulā Medcaut. Ipse est quī fēcit bellum contrā Pictōs et corruit ibi.

Penda fīlius Pybba rēgnāvit decem annīs. Ipse prīmus sēparāvit rēgnum Merciōrum ā rēgnō Nordōrum et Onnan rēgem Easteranglōrum et sānctum Oswaldum rēgem Nordōrum occīdit per dolum. Ipse fēcit bellum Cocboy, in quō cecidit Eoua fīlius Pippa frāter eius rēx Merciōrum et Oswald rēx Nordōrum et ipse victor fuit per diabolicum artem. Nōn erat baptīzātus et numquam Deō crēdidit.
