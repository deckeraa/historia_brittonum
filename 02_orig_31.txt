39 Nam super omnia mala adiciēns Guorthigirnus accēpit fīliam suī uxōrem sibi, et peperit eī fīlium. Et hoc cum compertum esset ā sānctō Germānō, eum corripere venit cum omnī clērō Brittonum. Et dum conventa esset magna synodus clēricōrum ac lāicōrum in ūnō conciliō, ipse rēx praemonuit fīliam suam, ut exīret ad conventum et ut daret fīlium suum in sinum Germānī et ut dīceret, quod ipse erat pater fīliī, et mulier fēcit sīcut erat ēdocta. Germānus autem eum benignē accēpit et dīcere coepit: pater tibi erō nec tē permittam, nisi mihi novācula cum forcipe pectineque dētur et ad patrem tuum carnālem tibi dare licētur. Et obaudīvit puer et usque ad avum suum patrem carnālem Guorthigirnum perrēxit et puer illī dīxit: pater meus es, caput meum tondē et comam capitis meī. Et ille siluit et tacuit et puerō respondēre nōluit, sed surrēxit et īrātus est valdē, ut ā faciē sānctī Germānī fugeret, et maledictus est et damnātus ā sānctō Germānō et omnī Brittonum conciliō.
