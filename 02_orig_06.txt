14 Novissimē vēnit Damhoctor et ibi habitāvit cum omnī genere suō usque hodiē in Brittannīā. Istoreth Istorīnī fīlius tenuit Dalriēta cum suīs; Builc autem cum suīs tenuit Euboniam īnsulam et aliās circiter; fīliī autem Liethān obtinuērunt in regiōne Demetōrum et in aliīs regiōnibus, id est Guir Cetguēlī, dōnec expulsī sunt ā Cunedā et ā fīliīs eius ab omnibus Brittannicis regiōnibus.

15 Sī quis autem scīre voluerit, quandō vel quō tempore fuit inhabitābilis et dēserta Hibernia, sīc mihi perītissimī Scottōrum nūntiāvērunt. quandō vēnērunt per mare rubrum fīliī Isrāhēl, Aegyptiī vēnērunt et secūtī sunt et dēmersī, ut in lēge legitur. erat vir nōbilis dē Scythiā cum magnā familiā apud Aegyptiōs et expulsus est ā rēgnō suō et ibi erat, quandō Aegyptiī mersī sunt, et nōn perrēxit ad persequendum populum deī. illī autem, quī superfuerant, iniērunt cōnsilium, ut expellerent illum, nē rēgnum illōrum obsīderet et occupāret, quia fortēs illōrum dēmersī erant in rubrum mare, et expulsus est.
