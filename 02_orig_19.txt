29 Iterum repetendus est sermō dē Maximiānō tyrannō. Grātiānus cum frātre Valentiānō regnavit 6 annīs et Ambrosius Mediolānēnsis epīscopus clārus habētur in catholicōrum dogmate. Valentiānus cum Theodosīō rēgnāvit annīs 8. Synodus Cōnstantīnopolim colligitur ā 318 patribus, in quā omnēs haeresēs damnantur. Hieronyum tum presbyter Bethleem tōtō mundō clāruit. Dum Grātiānus imperium regēbat in tōtō mundō, in Brittannīā per sēditiōnem mīlitum Maximus imperātor factus est. Quī mox dum in Galliās trānsfretāret, Grātiānus Parāssis Meroblaudis magistrī mīlitum prōditiōne superātus est et fugiēns Lugdūnī captus atque occīsus est. Maximus Victōrem fīlium suum cōnsortem fēcit. Martīnus Turonēnsis epīscopus in magnīs virtūtibus clāruit. Post multum intervāllum temporis ā Valentīniānō et Theodosīō cōnsulibus in tertiō ab Avvilevā lapide spoliātus indūmentīs rēgiīs sistitur et capite damnātur. Cuius fīlius Victor eōdem annō ab Argabaste comite interfectus est in Galliā.
