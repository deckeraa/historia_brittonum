Rēgnī tuī figūra tentōrium est; duo vermēs duo dracōnēs sunt; vermis rūfus dracō tuus est et stāgnum figūrā huius mundī est. At ille albus dracō illīus gentis, quae occupāvit gentēs et regiōnēs plūrimās in Brittannīā, et paene ā marī usque ad mare tenēbunt, et posteā gēns nostra surget, et gentem Anglōrum trāns mare virīliter dēiciet. Tū tamen dē istā arce vāde, quia eam aedificāre nōn potes, et multās prōvinciās circumī, ut arcem tūtam inveniās, et ego hīc manēbō. Et rēx adolēscentem dīxit: quō nōmine vocārīs? Ille respondit: Ambrosius vocor, id est, Embreis Guletic ipse vidēbātur. Et rēx dīxit: dē quā prōgeniē ortus es? At ille: ūnus est pater meus dē cōnsulibus Rōmānicae gentis. Et arcem dēdit illī cum omnibus rēgnīs occidentālis plāgae Brittanniae et ipse cum magis suīs ad sinistrālem plāgam pervēnit et usque ad regiōnem, quā vocātur Guunnessī, adfuit et urbem ibi, quae vocātur suō nōmine Cair Guorthigirn, aedificāvit.
