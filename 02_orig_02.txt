9 Sunt in eā multa flūmina, quae cōnfluunt ad omnēs partēs, id est ad orientem, ad occidentem, ad merīdiem, ad septentriōnem, sed tamen duo flūmina praeclāriōra cēterīs flūminibus Tamesis ac Sabrīnae quasi duo brachia Britanniae, per quae ōlim ratēs vehēbantur ad portandās dīvitiās prō causā negōtiātiōnis. Brittōnēs ōlim implentēs eam ā marī usque ad mare iūdicāvērunt.

10 Sī quis scīre voluerit, quō tempore post dīluvium habitāta est haec īnsula, hoc experīmentum bifāriē invēnī.

In annālibus autem Rōmānōrum sīc scrīptum est. Aenēās post Troiānum bellum cum Ascaniō fīliō suō venit ad Ītaliam et superātō Turnō accēpit Lāvīniam fīliam Latīnī fīliī Faunī, fīliī Pīcī, fīliī Sāturnī in coniugium et post mortem Latīnī rēgnum obtinuit Rōmānōrum vel Latīnōrum. Aenēās autem Albam condidit et posteā uxōrem dūxit et peperit eī fīlium nōmine Silvium.
