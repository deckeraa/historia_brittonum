38 Et dīxit Hencgistus ad Guorthigirnum: ego sum pater tuus et cōnsiliātor tuī, et nōlī praeterīre cōnsilium umquam, quia nōn timēbis tē superārī ab ūllō homine neque ab ūllā gente, quia gēns mea valida est. invītābō fīlium meum cum fratuelī suō, bellātōrēs enim virī sunt, ut dīmicent contrā Scottōs, et dā illīs regiōnēs, quae sunt in aquilōne iuxta mūrum, quī vocātur Guaul. et iussit ut invītāret eōs et invītāvit: Octha et Ebissa cum quadrāgintā ciulīs. at ipsī cum nāvigārent circā Pictōs, vastāvērunt Orcadēs īnsulās et vēnērunt et occupāvērunt regiōnēs plūrimās ultrā mare Frenessicum usque ad confīnium Pictōrum. et Hencgistus semper ciūlās ad sē paulātim invītāvit, ita ut īnsulās ad quās vēnerant absque habitātōre relinquerent, et dum gēns illīus crēvisset et in virtūte et in multitūdine, vēnērunt ad suprā dictam cīvitātem Cantōrum.
