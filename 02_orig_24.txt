33 Iterum dē māne surrēxērunt, ut impetrārent salūtātiōnem tyrannī. At ipsī, cum ōrārent et exspectārent iuxtā portam arcis, et ecce vir ūnus currēbat et sūdor illīus ā vertice ad plantās pedum distillābat. Inclīnābat sē ante illōs et dīxit sānctus Germānus: crēdis in Sānctam Trīnitātem? Et respondit ille: crēdō, et baptīzātus est et ōsculāvit eum et dīxit illī: vāde in pāce: in istā hōrā moriēris et angelī deī in aere expectant tē, ut gradiēris cum illīs ad Deum, cui crēdidistī. Et ipse laetus intrāvit in arcem et praefectus tenuit illum et alligāvit et ante tyrannum ductūs et interfectus est, quia mōs erat apud nēquissimum tyrannum, nisi quis ante sōlis ortum pervēnisset ad servitūtem in arce, interficiēbātur. Et mānsērunt tōtā diē iuxtā portam cīvitātis et nōn impetrāvērunt, ut salūtārent tyrannum.
