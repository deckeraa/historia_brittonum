42 Et in crāstinō conventiō facta est, ut puer interficerētur. Et puer ad rēgem dīxit: cūr virī tuī mē ad tē dētulērunt? Cui rēx ait: ut interficiāris et sanguis tuus circā arcem istam aspergētur, ut possit aedificārī. Respondit puer rēgī: quis tibi mōnstrāvit? Et rēx: magī meī mihi dīxēre. Et puer dīxit: ad mē vocentur. Et invītātī sunt magī et puer illīs dīxit: quis revēlāvit vōbīs, ut ista arx ā sanguine meō aspergerētur? Et nisi aspergerētur ā sanguine meō, in aeternum nōn aedificābitur? Sed hoc ut cognōscat is, quis mihi dē mē palam fēcit? Iterum puer dīxit, modo tibi, ō rēx, ēlūcubrābō et in vēritāte tibi omnia satagam; sed magōs tuōs percūnctor: quid in pavīmentō istīus locī est? Placet mihi, ut ostendant tibi, quid sub pavīmentō habētur. At illī dīxēre: nescīmus. Et ille dīxit: comperior: stāgnum in mediō pavīmentī est; venīte et fodite et sīc inveniētis. Vēnērunt et fōdērunt, et ruit. Et puer ad magōs dīxit: prōferte mihi, quid est in stāgnō? Et siluērunt et nōn potuērunt revēlāre illī. Et ille dīxit illīs: ego vōbīs revēlābō; duo vāsa sunt et sīc inveniētis. Vēnērunt et vīdērunt sīc. Et puer ad magōs dīxit: quid in vāsīs conclūsīs habētur? At ipsī siluērunt et nōn potuērunt revēlārī illī. 

