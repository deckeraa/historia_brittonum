54 Sānctus itaque Patricius ēvangelium Chrīstī externīs nātiōnibus per annōs quadrāgintā praedicābat, virtūtēs apostolicās faciēbat, caecōs illūminābat, leprōsōs mundābat, surdōs audīre faciēbat, daemonēs obsessīs corporibus fugiēbat, mortuōs numerō usque ad novem suscitāvit, captīvōs multōs utriusque sexūs suīs propriīs dōnīs redēmit. Scrīpsit abegetōria trecenta sexāgintā quīnque aut eō amplius. Ecclēsiās quoque eōdem numerō fundāvit trecentās sexāgintā quīnque aut eō amplius, in quibus Spīritus Deī erat. Presbytērōs autem usque ad tria mīlia ōrdināvit et duodecim mīlia hominum in ūnā regiōne Conachtā ad fidem Chrīstī convertit et baptīzāvit et septem rēgēs, quī erant fīliī Amolgith, in ūnō diē baptīzāvit. Quadrāgintā diēbus et quadrāgintā noctibus in cacūmine collis Eīle ieiūnāvit, id est Cruachan Eile; in quō colle in aere imminente trēs petītiōnēs prō hīs, quī fidem ex Hibernēnsibus recēpērunt, clēmenter postulāvit.
