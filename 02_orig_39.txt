44 Et Guorthemir contrā illōs quattuor bella avidē gessit. Prīmum bellum super flūmen Derguentid; secundum bellum super vadum, quod dīcitur in linguā eōrum Episford, in nostrā autem linguā Rithergabail, et ibi cecidit Hors cum fīliō Guorthigirnī, cuius nōmen erat Categirn. Tertium bellum in campō iuxtā lapidem titulī, quī est super rīpam Gallicī maris, commīsit et barbarī vīctī sunt et ille victor fuit et ipsī in fugam versī usque ad ciūlās suās mersī sunt in eās muliebriter intrantēs. Ille autem post modicum intervāllum mortuus est et ante mortem suam ad familiam suam dīxit, ut sepulchrum illīus in portū pōnerent, ā quō exierant, super rīpam maris, in quō vōbīs commendō: quamvīs in aliā parte portum Brittanniae teneant et habitāverint, tamen in istā terrā in aeternum nōn manēbunt. Illī autem mandātum eius contempsērunt et eum in locō, in quō imperāverat illīs, nōn sepeliērunt.
