 Silvius autem dūxit uxōrem et gravida fuit et nūntiātum est Aenēae, quod nurus sua gravida esset et mīsit ad Ascanium fīlium suum, ut mitteret magum suum ad cōnsīderandam uxōrem, ut explōrāret quid habēret in uterō, sī masculum vel fēminam. et magus cōnsīderāvit uxōrem et reversus est. propter hanc vāticinātiōnem magus occīsus est ab Ascaniō, quia dīxit Ascaniō, quod masculum habēret in uterō mulier et fīlius mortis erit, quia occīdet patrem suum et mātrem suam et erit exōsus omnibus hominibus. sīc ēvenit: in nātīvitāte illīus mulier mortua est et nūtrītus est fīlius et vocātum est nōmen eius Brūtō.

Post multum intervāllum iuxtā vāticinātiōnem magī, dum ipse lūdēbat cum aliīs, ictū sagittae occīdit patrem suum nōn dē industriā, sed cāsū. et expulsus est ab Ītaliā et arminilis fuit et vēnit ad īnsulās maris Tyrrēnī et expulsus est ā Graecīs causā occīsiōnis Turnī, quam Aenēās occiderat, et pervēnit ad Gallōs usque et ibi condidit cīvitātem Turonōrum, quae vocātur Turnīs. et posteā ad istam pervēnit īnsulam, quae ā nōmine suō accēpit nōmen, id est Brittanniam et implēvit eam cum suō genere et habitāvit ibi. Ab illō autem diē habitāta est Brittannia usque in hodiernum diem.
